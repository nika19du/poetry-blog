---
title: "За чувствителните"
date: 2025-07-12
categories: [лирическа проза]
tags: [уязвимост, зрялост, чувствителност]
layout: single
author_profile: true
---
<div class="poem3">

Чух как съседите нарекоха детето си "лигла", защото се разплака.<br/>
Не от каприз, а от болка. От емоция, която я е заляла.<br/>
<br/>

И се замислих колко пъти и нас са ни наричали "прекалени" или "твърде много" -<br/>
и как това ни е подтикнало да избутаме детето в себе си в някой краен ъгъл.<br/>
Далеч. Скришом.

<br/><br/>

Само защото чувстваме твърде.<br/>
Само защото плачем, когато боли.<br/>
А как иначе да боли?<br/><br/>

Плачът не е лиготия.<br/>
Чувствителността не е слабост.<br/>
"Лиглата" често е просто дете,<br/>
което още не се е отказало да усеща света с цяло сърце.<br/>
<br/>

Дори да е било казано, че е "разлигавено" - пак не го оправдава.<br/>
Не и в момент, в който мило създание плаче.<br/>
Не и когато най-много има нужда от прегръдка.<br/>
<br/>

Да слагаш етикет в такъв миг не е възпитание.<br/>
Това е унижение, скрито зад възрастово превъзходство.<br/>
И дълбоко отвътре - усеща се като предателство.<br/>
<br/>

Ако някой някога ти е казвал, че си прекалено нещо-<br/>
прекалено чувствителна, прекалено ранима, прекалено тиха или шумна –<br/>
не забравяй -<br/>
не ти си била "прекалено".<br/>
Те просто са били прекалено далеч от себе си.<br/>
<br/>
Понякога "прекалено" е просто нечие най-истинско.<br/>
</div>
<hr/>