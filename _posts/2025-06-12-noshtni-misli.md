---
title: "Нощни терзания 12.06"
date: 2025-06-12
categories: [поезия]
tags: [лично, емоции, връзка, тъга, метафора]
layout: single
author_profile: true
---

<div class="poem">

Не е за четене.
А за усещане.
Писането не ми беше избор.

Думите не са инструменти.
Те са жива тъкан.
Давам им тежест -
до самонараняване.

Бушуват.
Натискат бутони.
Провокират.

Боли - не от самата дума, а от тона.
От подсмивката.

Сценарият вече е готов.
А аз - без право
да спра прожекцията.

Говоря, за да оцелея.
А понякога...
дори не мога да го изрека.

Болни ми писания.
Изречени - ме връщат в сърцевината на раната.
Линч от възприятия.
Кукла в ръцете
на невидим кукловод.

Най-много боли,
когато трябва да го призная.
Да се смаля...
преди егото да ме смаже.
Или то да се смири -
и да ме пусне да бъда.

И тогава остава мантрата:
по-тиха от водата,
по-ниска от тревата.
Мълча -
не защото няма какво да кажа,
а защото казаното
би било прекалено.

(слушах „Невидимо дете“ - PIF, може би и оттам)

<hr/>

Нощта не пита.
Само отваря.
И всичко, което съм крила през деня,
се разлива и размива в няколко стиха.

Търся смисъла.
Писането - опитомява.
Нощните терзания са агонични.
Чак ми се иска - лоботомия.
Но вместо тишина
получавам дара на недоизказаното.

<hr/>

Никога няма да бъде както преди.
Дори собствената сянка
се променя с времето.

А мен лесно ме плаши -
когато нещо познато
внезапно стане чуждо.

Дори ако е само отражение.
Дори ако си само ти.

</div>