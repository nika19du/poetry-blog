---
title: "По-жестоки от инстинкта"
date: 2025-07-30
categories: [поезия, вътрешни монолози]
tags: [болка, изповед]
layout: single
author_profile: true
---

<div class="poem3">
(„Във Веригово не просто пият, те се наливат…“ - вдъхновено от съседите ми към паметника.)<br/>
Още съм в шок от противоречия<br/>
и търся думи да ме изведат...<br/>
<br/>
Как да опиша низшия манталитет,<br/>
който се нарича „родителство“,<br/>
но се храни от страх, от надмощие,<br/>
от наследени празноти?<br/>
<br/>
Все повече съседите ме убеждават,<br/>
че не всеки трябва да отглежда дете.<br/>
Те не го водят -<br/>
те го вкарват в роля, в която сами са били наранени<br/>
и не знаят друг начин да обичат,<br/>
освен чрез заплаха.<br/>
<br/>
Децата им ги търсят.<br/>
С поглед. С жест. С копиране.<br/>
А те - заети да галят егото си<br/>
в чужди разговори и празна показност.<br/>
<br/>
„Удари го. Ляв. Десен. Аз нали ти показах.“<br/>
урок по мъжество, по безчувствие, по самота.<br/>
<br/>
Детски глас, още несигурен -<br/>
разказва обида. Търси защита.<br/>
Получава агресия, облечена като съвет.<br/>
<br/>
Някъде между обида и юмрук<br/>
се къса нишка.<br/>
Детство, което се учи<br/>
да побеждава, вместо да разбира.<br/>
<br/>
Майката заплашва,<br/>
не със истина, а с викове.<br/>
Обичта звучи като ултиматум.<br/>
Любовта не влиза.<br/>
Не и през тази врата.<br/>
<br/>
Дори котките не искат при тях да стоят -<br/>
инстинктът им различава опасното,<br/>
дори когато е в човешка кожа.<br/>
<br/>
Живеят по животински,<br/>
но не с невинността на създание,<br/>
а с навика на хищник,<br/>
който ръмжи вместо да разбере.<br/>
Предават го с пренебрежение<br/>
като наследство без стойност,<br/>
освен тежестта му.<br/>
<br/>
Няма кръв. Няма новина.<br/>
Но натежава мисъл -<br/>
дали любовта е видяна<br/>
или просто изоставена<br/>
на площадката, до люлката,<br/>
в ръцете на дете,<br/>
което още не знае,<br/>
че не е негова вината. 
<hr/>
</div>